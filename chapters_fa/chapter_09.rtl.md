# بخش اول: گیمرها و بازی‌هایشان، کارگران و کارشان

## فصل ۹

---

## تقدیم‌نامه

این صحنه تقدیم می‌شود به Compass Books/Books Inc، قدیمی‌ترین کتاب‌فروشی مستقل در غربِ آمریکا. در سراسر کالیفرنیا فروشگاه دارند: سان‌فرانسیسکو، Burlingame، Mountain View و Palo Alto؛ اما از همه باحال‌تر این است که یک کتاب‌فروشیِ خفن درست وسطِ Downtown Disney دیزنی‌لند در Anaheim می‌چرخانند. من یک دیوانه‌ی تمام‌عیارِ پارک‌های دیزنی هستم (اگر باور نمی‌کنی، رمان اولم Down and Out in the Magic Kingdom را ببین)، و هر بار که در کالیفرنیا زندگی کرده‌ام، یک کارتِ سالانه‌ی دیزنی‌لند خریده‌ام و تقریباً هر بار که سر می‌زنم، سری هم به Compass Books در Downtown Disney می‌زنم. آن‌ها یک انتخابِ عالی از کتاب‌های غیررسمی (و حتی انتقادی) درباره‌ی دیزنی دارند، به‌علاوه‌ی تنوعِ خوبی از کتاب‌های کودک و علمی‌ـ‌تخیلی، و کافه‌ی بغلی هم کاپوچینوی درست‌وحسابی‌ای درست می‌کند.

Compass Books/Books Inc: http://www.booksinc.net/NASApp/store/Product;jsessionid=abcF-ch09-pbU6m7ZRrLr?s=showproduct&isbn=0765322166

---

اجازه بدین حالا که امروز خبر آزادی سعید سوزنگر رو داشتیم، این شماره رو تقدیم می کنیم به همه کسانی که به خاطر عقیده و حرف و نظرشون زندان هستن. از هر طیف و گروه و اعتقادی. این شماره تقدیم به حسین شنبه‌زاده که به خاطر گذاشتن یه نقطه زیر توییت رهبری که از توییت رهبر بیشتر ریتوییت گرفت بازداشت شد و حالا شعر «من از اول سرنگونی میام» رو گفته، این شماره تقدیم به گلاره عباسی که چون پادشاهی خواه است فقط به خاطر نظرش زندانه و این شماره تقدیم به همه کسانی اگر بخوام لیست کنم هیچ وقت به خوندن متن این شماره نخواهم رسید. 

---

متئو فونگ و کارمندهایش از شب زدند به raid و تا روزِ بعد هم ادامه دادند؛ تا جایی که می‌شد طلا از لِوِل‌شان بیرون کشیدند، تا وقتی که هنوز می شد از همان لول پول بیرون کشید. نوبتی می‌خوابیدند، و هر کسی را که خبط می کرد و از آن ها می پرسید «بچه دارین چیکار می کنین؟» را قانع می کردند تا با آنها همراه شود و دانجن را با آنها از طلا خالی کند.

همه‌ی این مدت، Master Fong طلا را هرچه سریع‌تر از حساب‌هایشان بیرون می‌کشید. طلا به همان سرعتی که وارد می شد، خارج می شد. می‌دانست به محض این‌که خدایانِ بازی بو ببرند چه خبر است، شیرجه می‌زنند، حسابِ همه را تعلیق می‌کنند و هر طلایی را که در موجودی‌شان باشد مصادره می‌کنند. ترفند این بود که مطمئن شود چیزی برای مصادره باقی نمانده.

متئو آنلاین شد و زد به گروههای گفتگوی بروکرهای بزرگ. این‌ها فقط بازارِ خاکستری نبودند؛ سیاهِ سیاه بودند، و باید یک آدمِ گردن‌کلفت می‌شناختی تا راهت بدهد. گردن‌کلفتِ متیو یک مردِ سیچوانی بود؛ لاغر و لرزان، با چند دندانِ افتاده. خودش را «کبرا» صدا می‌کرد، و همان کسی بود که ماه‌ها پیش متیو را به رییس وینگ معرفی کرده بود. کبرا برای کسی کار می‌کرد که برای کسی کار می‌کرد که برای یکی از کارتل‌های بزرگ کار می‌کرد؛ سازمان‌های جنایتکارِ سخت‌جان که تقریباً همه‌ی بازارهای تبدیلِ طلای بازی به پول نقد را دوخته بودند.

کبرا به او یک login داده بود و توضیح داده بود چطور در brokernet معامله کند. حالا در وسط شب، متیو با احتیاط در رابطِ کاربری جلو می‌رفت، طلاهایش را لیست می‌کرد و قیمتی می‌گذاشت که نصفِ قیمتِ فروشِ فروشگاهِ سفید و رسمیِ طلایی بود که gweiloها از آن برای خریدِ طلا از بروکرها استفاده می‌کردند.

صبر کرد و صبر کرد و صبر کرد، اما هیچ‌کس طلایش را نخرید. هر دنیای بازی به سرورهای محلی و shardها تقسیم شده بود، و وقتی ثبت‌نام می‌کردی باید تعیین می‌کردی روی کدام سرور بازی می‌کنی. وقتی سرورت را انتخاب می‌کردی، دیگر گیر می‌افتادی همان‌جا — toonت نمی‌توانست همین‌طوری بینِ جهان‌های موازی پرسه بزند. این خرید و فروشِ طلا را سخت‌تر هم می‌کرد: اگر یک gweilo می‌خواست برای toonش روی سرور A طلا بخرد، باید یک farmer پیدا می‌کرد که طلا را روی همان سرور A استخراج کرده باشد. اگر تو تمامِ طلا را روی سرور B درآورده بودی، بدشانسی خودت بود.

اینجا بود که بروکرها وارد می‌شدند. آن‌ها از همه طلا می‌خریدند و در شبکه‌ای همیشه در حال تغییر از حساب‌ها نگه می‌داشتند؛ میلیون‌ها toon که در سراسر دنیاها پخش بودند و در بازه‌های نامنظم مقدارهای کوچک طلا را جابه‌جا می‌کردند تا مأمورهای ضد پول‌شوییِ داخلِ منطقِ بازی را گول بزنند؛ همان‌ها که بی‌وقفه دنبالِ farmerها و بروکرها بودند تا گیرشان بیندازند.

جاخالی دادن از آن فیلترها یک علم بود؛ علمی که قبل از این‌که به بازی‌ها مهاجرت کند، در دنیای واقعی طی دهه‌ها سرهم شده بود. اگر یک صندوقِ بازنشستگیِ بزرگ در دنیای واقعی بخواهد نیم میلیارد دلار سهامِ Google بخرد، آخرین کاری که می‌خواهد بکند این است که به همه خبر بدهد قرار است این‌قدر پول را بریزد توی Google. اگر این کار را بکند، همه‌ی دیگران قبل از او می‌پرند سهام را می‌خرند، قیمتش را می‌برند بالا، و همان را با قیمتِ گنده به او قالب می‌کنند.

پس هر کسی که می‌خواهد مقدار زیادی از هرچیزی بخرد — هر کسی که می‌خواهد پولِ زیادی را جابه‌جا کند — باید بلد باشد این کار را طوری انجام بدهد که برای مأمورهای کنجکاو نامرئی باشد. باید از نظر آماری بی‌اهمیت باشد؛ یعنی یک معامله‌ی بزرگ باید بشکند به میلیون‌ها معامله‌ی کوچک که شبیه خرید و فروشِ معمولیِ آدم‌های ساده باشد که برای دلِ خودشان کمی سهام می‌خرند و می‌فروشند.

فرقی نمی‌کند چه رازی را می‌خواهی پنهان کنی یا از چه کسی می‌خواهی پنهانش کنی؛ تکنیک‌ها یکی‌اند. در هر دنیای بازی هزاران شخصیتِ ظاهراً معمولی بودند که کارهای ظاهراً معمولی می‌کردند و به همدیگر مبلغ‌های ظاهراً معمولی پول می‌دادند، اما آخرِ روز، جمعِ همه‌اش می‌شد میلیون‌ها طلا در معامله؛ درست زیرِ دماغِ خدایانِ بازی.

متیو قیمتِ پیشنهادی‌اش را پایین آورد؛ دنبالِ قیمتی می‌گشت که یک بروکر لطف کند و ببیندش و طلا را از دستش بگیرد. کلِ معامله‌ها در چینیِ اسلنگ و تند انجام می‌شد — یکی از راه‌هایی که بروکرها بازار را دستِ خودشان نگه می‌داشتند، چون روس‌ها و اندونزیایی‌ها و هندی‌هایی که بتوانند دنبالش کنند و واردش شوند زیاد نبود — پر از فحش و ناز و ادای عجیجم عجیجم طور. بالاخره متیو قیمتِ جادویی را پیدا کرد. کمی پایین‌تر از چیزی بود که امیدوار بود، اما نه خیلی؛ و حالا که پیدایش کرده بود، می‌توانست طلاهای تیم را به همان سرعتی که جمع می‌کردند در بازار آب کند؛ حالا دائما بازیکن‌های الکی میبرد در دانجن تا پول را بگیرند و تحویل باتهای بروکر دهند.

بالاخره چشمه طلاها خشک شد. اول مقدارِ طلا در سیاه‌چال به شدت کم شد: از ۱۲,۰۰۰ در ساعت افتاد به ۸,۰۰۰، بعد ۲,۰۰۰، بعد کلا ۱۰۰ تا. بعد mareridtbane هم ناپدید شد؛ این واقعا حیف بود، چون متیو می‌توانست آن را مستقیم بفروشد، در شهرهای بزرگ جار می‌زد، پیشنهادش را بارها و بارها در چت paste می‌کرد تا بازیکن‌های واقعی ببینند. بعد پلیس‌ها رسیدند: moderatorهایی با هاله‌های مخصوص دورشان که سخنرانی‌های آماده را داخلِ چت می‌انداختند، هشدارهای جدی درباره‌ی نقضِ شرایطِ استفاده‌ی بازی.

بعد هم تعلیقِ حساب‌ها؛ صحنه های درون بازی‌ها یکی‌یکی از صفحه‌ها ناپدید شدند، مثل حبابِ صابون که «پاپ» می‌کند. همه به صفحه‌های لاگین پرت شدند و روی صندلی‌هایشان ولو. با لبخندهای هیستریک و خستگیِ مطلق، و در آسودگیِ فرسوده‌ای به هم نگاه کردند. بالاخره عملیات تمام شده بود.

لو پرسید: «چقدر؟» خودش را ول کرده بود روی صندلی و چشمهایش هم بسته بود. حتی سر بلند نکرد. دوباره پرسید «چقدر، رییس فونگ؟»

متیو دیگر دفترچه‌هایش را نداشت، پس حساب‌وکتاب را روی داخلِ پاکت‌های سیگارِ Double Happiness نگه می‌داشت؛ جدول‌های بلند و مرتب از اعداد. نوکِ قلمش از روی کاغذها می‌لغزید، یک بارِ آخر حساب را چک کرد و بعد آرام گفت: «۳,۴۰۰ دلار.»

سکوتی مبهوت افتاد. «چی؟» Lu حالا چشم‌هایش را باز کرده بود.

متیو وانمود کرد دوباره چک می‌کند، اما فقط نمایش بود. می‌دانست عدد درست است. «سه هزار و چهارصد و دو دلار و چهارده سنت.» دو برابرِ بزرگ‌ترین پولی بود که تا آن روز برای رییس ونگ درآورده بودند. بیشترین پولی بود که هر کدامشان در عمرشان دیده بودند. سهمِ متیو از آن بیشتر از درآمدِ ماهانه‌ی پدرش بود. و او آن را در یک شب درآورده بود.

لو گفت: «ببخشید… *چقدر؟*»

متیو گفت: «۸,۰۸۰ کاسه دامپلینگ، Lu. همین‌قدر.»

سکوت سنگین‌تر شد. دامپلینگِ زیادی بود. آن‌قدر بود که یک جا برای خودشان اجاره کنند و به‌عنوان کارخانه ازش استفاده کنند؛ جایی با کامپیوتر و اینترنتِ سریع و اتاق‌خواب برای خوابیدن؛ جایی که بتوانند مدام دربیاورند و دربیاورند، جایی که بتوانند مثل هر رییس دیگری پولدار شوند.

لو از جا پرید و هورا کشید؛ آن‌قدر بلند که کل کافه برگشتند نگاهشان کنند، اما اهمیتی ندادند. حالا همه از صندلی بلند شده بودند، هورا می‌کشیدند و می‌رقصیدند و همدیگر را بغل می‌کردند.

و حالا روز شده بود؛ یک روزِ تازه. آفتاب بالا آمده بود و پایین رفته بود. در طولِ کارِ درازشان در کافه دوباره بالا آمده بود، و آن‌ها برده بودند. برای آن‌ها و برای همه‌ی اطرافیان‌شان یک روزِ جدید بود.

رفتند بیرون زیر آفتاب و خیابان‌ها پر از آدم بود: انبوه خرید و فروش، دلال‌ها که می‌دویدند، دخترهای قشنگ با لباس‌های خوب که زیرِ یک چترِ آفتابی دست در دست راه می‌رفتند. گرمای روز، بعد از خنکیِ تهویه‌ی کافه مثل کوره می‌زد تو صورتشان، اما این هم خوب بود — بوی دهانِ سیگاری، دهانِ قهوه، دهانِ بی‌غذا را می‌پخت و می‌برد. ناگهان هیچ‌کدام خواب‌آلود نبودند. همه می‌خواستند غذا بخورند.

پس متیو آن‌ها را برد صبحانه. بالاخره تیمِ او بودند. میزِ عقبیِ یک رستورانِ هندی نزدیکِ ایستگاه قطار را گرفتند؛ جایی که متیو از عمویش ییویو وقتی برای مادر و پدرش تعریف می کرد شنیده بود که یک شریکِ کاری را به آنجا برده. خیلی شیک. و متیو آن‌قدر در کمیک‌هایش درباره‌ی غذای هندی خوانده بود که نمی‌توانست صبر کند بالاخره امتحانش کند.

تمامِ مشتری‌های دیگر یا خارجی بودند یا اهلِ هنگ‌کنگ، اما به روی خودشان نیاوردند. پسرها پشتِ میزِ عقب با چنگال‌هاشان ور رفتند و بشقاب پشتِ بشقاب کاری خوردند و نان‌های تختِ تازه و داغی به اسم naan، و همه‌اش خوشمزه بود و عجیب، و پایانِ کاملی برای شبی که خودش شب کاملی از آب در آمده بود.

وسطهای دسر — بستنیِ انبه‌ی خوشمزه — بالاخره خواب یقه‌شان را گرفت. سنگین روی صندلی‌ها افتاده بودند، دست‌ها روی شکم، چشم‌ها نیمه‌باز، و متیو صورت‌حساب را خواست.

باز رفتند بیرون زیرِ نور. متیو تصمیم گرفته بود برود خانه‌ی پدر و مادرش و کمی روی کاناپه بخوابد، قبل از این‌که فکر کند با اتاقِ خردشده و درِ خردشده‌اش چه کند.

وقتی زیرِ نور چشمک می‌زدند، یک صدای آشنا با لهجه‌ی Wenjhou گفت: «تو پسرِ خیلی باهوشی نیستی، نه؟»

متیو برگشت. آدم رییس وینگ آن‌جا بود، همراهِ سه تا از دوست‌هایش. هجوم آوردند و قبل از این‌که پسرها بتوانند واکنش نشان دهند گرفتندشان؛ یکی‌شان آن‌قدر بزرگ بود که هر دستش یک پسر را گرفت و تقریباً از زمین بلندشان کرد.

دوست‌های متیو تقلا کردند آزاد شوند، اما آدم رییس وینگ با حوصله یکی‌ یک سیلی بهشان زد تا ساکت شدند.

متیو نمی‌توانست باور کند این واقعاً دارد اتفاق می‌افتد — در روشناییِ روز، همین‌جا کنارِ ایستگاه! مردم از آن طرف خیابان می‌رفتند تا ازشان دوری کنند. متیو فکر کرد شاید خودش هم همین کار را می‌کرد.

آدم رییس وینگ آن‌قدر نزدیک شد که متیو بوی ماهیِ ناهارِ طرف را از نفسش حس کرد. «چرا پسرِ احمقی هستی، متیو؟ وقتی برای رییس وینگ کار می‌کردی احمق به نظر نمی‌رسیدی. همیشه از این بچه‌ها باهوش‌تر به نظر می‌رسیدی.» با دست به پسرها اشاره کرد، تحقیرآمیز. «اما رییس وینگ تو رو آموزش داد، پناه داد، غذا داد، پول داد — فکر می‌کنی شرافتمندانه و منصفانه است همه‌ی این سرمایه‌گذاری رو برداری و باهاش در بری؟»

لو داد زد: «ما به رییس وینگ هیچ بدهکار نیستیم!» «فکر می‌کنی می‌تونی ما رو مجبور کنی براش کار کنیم؟»

مردِ رییس وینگ سر تکان داد. «چه تند و تیزی کوچولو. کسی نمی‌خواد تو رو مجبور کنه کاری بکنی، بچه. ما فقط فکر می‌کنیم منصفانه نیست آموزش و سرمایه‌گذاری‌ای رو که روی تو کردیم برداری و بری آن طرف خیابون یک کسب‌وکارِ رقیب راه بندازی. درست نیست، و رییس وینگ هم تحملش نمی‌کنه.»

کاری در شکمِ متیو بالا و پایین شد. «ما حق داریم کسب‌وکارِ خودمون رو راه بندازیم.» کلمات از خودش شجاع‌تر بودند، اما این‌ها *پسرهای او* بودند و به او شجاعت می‌دادند. «اگه رییس وینگ با رقابت مشکل داره، بره یه کارِ دیگه پیدا کنه.»

مردِ رییس وینگ هیچ هشدار و مقدمه‌ای نداد؛ یک‌هو آن‌قدر محکم به متیو سیلی زد که سرش مثل سنج زنگ زد. دو قدم تلوتلو خورد عقب، بعد پاشنه‌اش گیر کرد و با باسن افتاد روی پیاده‌روی کثیف. مردِ رییس وینگ پایش را گذاشت روی سینه‌ی او و از بالا نگاهش کرد.

«پسر کوچولو، این‌جا این‌طوری کار نمی‌کنه. این هم معامله — رییس وینگ می‌فهمه اگر نمی‌خوای توی کارخانه‌ش کار کنی، باشه. حاضره امتیازِ شعبه رو بهت بفروشه تا یک شعبه از شرکتش رو خودت راه بندازی. فقط باید یک حقِ امتیازِ ۶۰ درصدی از درآمدِ ناخالصت بهش بدی. ما فروشِ طلای شما از Svartalfaheim رو دیدیم. هرچقدر بخوای می‌تونی از این کارها بکنی، و رییس وینگ حتی فروشش رو هم برایت انجام می‌ده، پس تو آزاد می‌شی روی کارِ خودت تمرکز کنی. و چون شرکت مالِ توئه، خودت تصمیم می‌گیری پول چطور تقسیم بشه — می‌تونی هرچقدر دلت خواست به خودت حقوق بدی.»

متیو از شرم سوخت. دوست‌هایش همه به او نگاه می‌کردند، چشم‌ها گرد، ترسیده. فشارِ پای روی سینه‌اش آن‌قدر زیاد شد که نمی‌توانست نفس بکشد.

بالاخره با نفس‌نفس گفت: «*باشه*.» و فشار برداشته شد. مردِ رییس وینگ دستش را دراز کرد و کمکش کرد بلند شود.

گفت: «باهوش.» «می‌دونستم پسرِ باهوشی هستی.» بعد برگشت سمتِ دوست‌های متیو. «رئیسِ کوچیکِ شما آدمِ باهوشیه. شما رو به جاهای خوبی می‌بره. از این به بعد به حرفش گوش می‌دید.»

بعد، بدون حرفِ دیگر، پشت کرد و رفت، و آدم‌هایش هم دنبالش رفتند.
