# بخش اول: گیمرها و بازی‌هایشان، کارگران و کارشان

## فصل ۱۲

---

## تقدیم‌نامه

این صحنه تقدیم می‌شود به Forbidden Planet، زنجیرهٔ بریتانیایی فروشگاه‌های کتاب، کمیک، اسباب‌بازی و ویدیوهای علمی‌ـ‌تخیلی و فانتزی. Forbidden Planet شعبه‌هایی در سراسر بریتانیا دارد و همچنین نمایندگی‌هایی در منهتن و دوبلینِ ایرلند. پا گذاشتن توی یک Forbidden Planet خطرناک است — به‌ندرت با کیف پول سالم از آنجا بیرون می‌آیم. Forbidden Planet واقعاً پیشتاز است در آوردن مخاطبان عظیم علمی‌ـ‌تخیلیِ تلویزیون و سینما به تماس با کتاب‌های علمی‌ـ‌تخیلی — چیزی که برای آیندهٔ این عرصه کاملاً حیاتی است.

Forbidden Planet, UK, Dublin and New York City: http://www.forbiddenplanet.co.uk

---

وی-دونگ یک بار به مرکز لس‌آنجلس رفته بود، در یک سفرِ مدرسه‌ای به سالن کنسرت دیزنی، اما آن‌وقت با ماشین رفته بودند تو، پارک کرده بودند و مثل جوجه‌اردک‌ها به خط به سالن رفته و دوباره بیرون آمده بودند، بدون اینکه وقتی واقعاً اطراف را بگردند. یادش بود که از پنجرهٔ اتوبوس خیابان‌ها را تماشا می‌کرد، ویترین‌های محوِ مغازه‌ها و آدم‌های کندرو، صرافی‌های چک و مغازه‌های مشروب. و کافه‌های اینترنت. کلی کافهٔ اینترنت، به‌خصوص در کره‌تاون، جایی که هر پاساژ کوچک یک تابلؤ پرزرق‌وبرق داشت با عنوان «PC Baang» — به کره‌ای یعنی کافهٔ نت.

اما دقیقاً نمی‌دانست کره‌تاون کجاست، و برای گوگل کردنش به یک کافهٔ اینترنت نیاز داشت، پس سوار اتوبوس LAX به سمت سالن کنسرت دیزنی شد، با این فکر که می‌تواند مسیر اتوبوس را برعکس طی کند و راهش را به آن مغازه‌ها پیدا کند، آنلاین شود، با رفقایش در گوانگژو حرف بزند و قدم بعدی را روشن کند.

اما کره‌تاون از آنچه فکر می‌کرد سخت‌تر پیدا شد و دورتر بود. از رانندهٔ اتوبوس راهنمایی خواست، که طوری بهش نگاه کرد انگار دیوانه است و به سمت پایینِ تپه اشاره کرد. پس شروع کرد به راه رفتن، و راه رفتن، و راه رفتن، بلوک به بلوکِ خاک‌آلود. از پشت پنجرهٔ اتوبوسِ مدرسه، مرکز لس‌آنجلس کند و محو به نظر می‌رسید، مثل عکسی که زیاد پشت شیشه مانده باشد.

پیاد همه‌چیز شلوغ و پرهیاهو بود؛ حرکت اتوبوس‌ها، آدم‌های بی‌خانمانی که پیاده یا با ویلچر یا لنگان از کنارش رد می‌شدند و پول می‌خواستند. هزار دلار توی جیب جینش داشت و به نظرش می‌رسید برآمدگی آن باید به اندازه راست شدن موقعی که پای تخته کلاس ایستاده، تابلو باشد. عرق می‌کرد، و نه فقط از گرما که ده درجه داغ‌تر از دیزنی‌لند به نظر می‌رسید.

و حالا اصلاً نزدیک کره‌تاون نبود، بلکه راهش به Santee Alley کشیده بود، بازار بزرگِ روبازِ قاچاق در وسط لس‌آنجلس. قبلاً دربارهٔ آنجا شنیده بود؛ مدام در گزارش‌های خبری دربارهٔ ضبط کالای تقلبی می‌دیدش، تصویر مردهای مکزیکی که پلیس داشت می بردشان و در حالی که بقیه پلیس‌های راضی در کت‌وشلوار یا یونیفرم کوهی از پیراهن و دی‌وی‌دی و جین و بازیِ تقلبی جمع می‌کردند.

اینجا در Santee Alley حس خوشایندی نسبت به خیابان های اطراف برایش به همراه آورد. به عمیق بازار رفت، همهٔ مغازه‌ها تکنوبرگا و رگاتون به سمتش می انداختند، دست‌فروش‌ها جنس‌هایشان را بلند بلند می گفتند. مثل همان بازار واقعی بود که صدها بازار درون‌بازی‌ای که دیده بود بر اساسش ساخته شده بودند و خودش را دید که دارد کند می‌شود و به لباس‌های گانگستری و سوغاتی‌های بد و الکترونیکِ تقلبی نگاه می‌کند. یک لیوان بزرگ نوشیدنی هندوانه و چند امپانادا از یک غرفه خرید، با احتیاط فقط یک اسکناس بیست‌دلاری از جیبش درآورد بدون اینکه همهٔ پول را بیرون بیاورد.

بعد یک کافهٔ اینترنت پیدا کرد، پر از گواتمالایی‌هایی که با خانواده‌هاشان در وطن حرف می‌زدند، با هندزفری‌های کوچک و براق. دختر پشت پیشخوان — که به‌زحمت از او بزرگ‌تر بود — یکی بهش فروخت که ادعا می‌کرد سامسونگ است به هجده دلار، و بعد یک پی‌سی برای استفاده با آن اجاره داد. هندزفریِ تقلبی به خوبی هندزفری واقعی‌اش جا می‌رفت، هرچند یک درز زبر پلاستیکی دورش داشت در حالی که مال خودش مثل شیشهٔ صاف بود.

اما مهم نبود. اتصال شبکه داشت، هندزفری داشت، و بازی‌اش را داشت. دیگر چه لازم داشت؟

خب، اول از همه گروهش را. هیچ‌جا نبودند. ساعتش را چک کرد و دکمه‌ای را زد که ساعت را به منطقهٔ زمانی چین برگرداند. پنج صبح. خب، همین توضیحش بود.

اینونتوری و صندوقِ گیلد را چک کرد. بعد از اینکه پدرش و پلیس فکرِ دبیرستان رونالد ریگان از بازی بیرونش کشیده بودند نتوانسته بود دویدن به سمت جسد را انجام دهد، پس انتظار نداشت هنوز شمشیر وورپال را داشته باشد، اما داشت، یعنی یکی از گروه آن را برایش نجات داده بود، یکی از بچهها واقعاً به فکرش بود. اما بالاخره گیلدی‌ها همین کارها را برای هم می‌کنند.

وقت شام در ساحل شرقی نزدیک می‌شد، یعنی Savage Wonderland داشت پر می‌شد از آدم‌هایی که از سر کار برمی‌گشتند. به سواران سیاه‌پوشی فکر کرد که آن صبح او و دوستانش را قتل‌عام کرده بودند و فکر کرد آن‌ها چه کسانی بودند. آدم‌های زیادی بودند که شکارگرِ کشاورزان طلا بودند، یا برای بازی کار می‌کردند یا برای قبیلهٔ رقیبِ مزرعهٔ طلا، یا چون بازیکن‌های پولدارِ حوصله‌سربری بودند که از فکرِ آدم‌های فقیر که به «فضای» آن‌ها حمله کنند و جایی بازی کنند که آن‌ها بازی می‌کنند متنفر بودند.

می‌دانست باید برود سراغ ایمیلش و پیام‌های والدینش را چک کند. ایمیل را دوست نداشت، اما والدینش به آن معتاد بودند. بی‌شک الان دارند دیوانه می‌شوند، ارتش و نیروی دریایی و گارد ملی را صدا می‌زنند تا پسر گم‌شده‌شان را پیدا کنند. خب، هرچه می‌خواهند دیوانه شوند. برنمی‌گردد و نیازی به برگشتن ندارد.

هزار دلار توی جیبش بود، تقریباً هجده ساله بود، و در شهر بزرگ راه‌های زیادی برای سر کردن بود که نه فروش مواد لازم داشت نه تن. گیلدی‌هایش این را بهش نشان داده بودند. برای امرارمعاش فقط به اتصال به نت و یک مغز توی کله نیاز داشتی. به کافه نگاه کرد به ده‌ها گواتمالایی که با خانه با هندزفری حرف می‌زدند، خیلی‌هاشان زیاد از او بزرگ‌تر نبودند. اگر آن‌ها می‌توانستند امرارمعاش کنند — بدون حرف زدن زبان، بدون اجازهٔ کار، بدون تحصیل رسمی، به‌زحمت ایده‌ای از استفاده از فناوری جز همان قدری که برای ارزان تماس با خانه لازم بود — پس حتماً او هم می‌توانست. پدربزرگش در سن وی-دونگ به آمریکا آمده بود و کار پیدا کرده بود. سنت خانوادگی بود، عملاً.

این نبود که والدینش را دوست نداشت. دوست داشت. آدم‌های خوبی بودند. به شیوهٔ خودشان دوستش داشتند. اما در حبابی از غیرواقعیت زندگی می‌کردند، حبابی به نام اورنج کانتی، جایی که هنوز ردیف خانه‌های تمیز و یک‌شکل و زندگی‌های تمیز و یک‌شکل داشتند، در حالی که دوروبرشان همه‌چیز در حال فروپاشی بود. پدرش نمی‌دیدش، با اینکه به‌ندرت روزی می‌گذشت که برنگردد و از کانتینرهایی که در طوفانِ غول‌آسای دیگری از کشتی‌اش افتاده بود، از قیمت دیزل که از استراتوسفر هم رد شده بود، از سقوط دلار و اوج یوان و کمربندهای هرچه سفت‌تر آمریکایی‌هایی که سفارش کالا از جنوب چین داشت کسب‌وکارش را له می‌کرد شکایت نکرده باشد.

وی-دونگ این‌ها را فهمیده بود چون توجه می‌کرد و چیزها را آن‌طور که بودند می‌دید. چون با چین حرف می‌زد، و چین جوابش را می‌داد. دنیای چاق و راحتی که در آن بزرگ شده بود دائمی نبود؛ روی شن نوشته شده بود، نه روی سنگ حجاری. دوستانش در چین بهتر از هرکس دیگری می‌توانستند ببینندش. لو در یک کارخانه در شهر جدید شیلونگ، شهری که لوازم خانگی برای فروش در بریتانیا می‌ساخت، نگهبان امنیت بود. برای وی-دونگ کمی طول کشیده بود بفهمد: کل شهر، چهار میلیون نفر، هیچ کار دیگری نمی‌کرد جز ساختن لوازم خانگی برای فروش در بریتانیا، کشوری با هشتاد میلیون نفر.

بعد، یک روز، کارخانه‌های دو طرفِ کارخانهٔ لو بسته شدند. همه برای چند شرکت مختلف کالا می‌ساختند، ارتش‌هایی از دختران جوان برای راه انداختن ماشین‌ها و سرهم کردن قطعاتی که از آن‌ها بیرون می‌آمد استخدام کرده بودند. دختران جوان همیشه بهترین شغل‌ها را می‌گرفتند. رئیس‌ها دوستشان داشتند چون سخت کار می‌کردند و زیاد بحث نمی‌کردند — حداقل این چیزی بود که همه می‌گفتند. وقتی لو روستایش در استان سیچوان را ترک کرد و به جنوب چین آمد، با یکی از دخترانی حرف زد که برای جشن میانهٔ پاییز از کارخانه‌ها به خانه آمده بود، دختری که چند سال قبل رفته بود و در دونگوان پولدار شده بود، که با پولش برای والدینش یک خانهٔ دوطبقهٔ نو و خوب خریده بود، که هر سال برای جشن با لباس‌های شیک و موبایل نو توی کیفِ برنددار برمی‌گشت، شبیه یک غریبه یا مانکن تازه از آگهی مجله.

«اگر به کارخانه بروی و پر از دختر جوان نباشد، آنجا کار نگیر،» نصیحتش بود. «هر جایی که نتواند کلی دختر جوان جذب کند، یک جایش میلنگد.» اما کارخانه‌ای که لو کار می‌کرد — همهٔ کارخانه‌های شهر جدید شیلونگ — پر از دختران جوان بودند. تنها شغل‌های مردانه رانندگی، نگهبانی، نظافت و آشپزی بود. کارخانه‌ها رونق داشتند، هرکدام خودش یک شهر کوچک، با آشپزخانهٔ خودش، خوابگاه خودش، درمانگاه خودش و گمرک خودش که هر وسیله و بازدیدی که داخل یا خارج دیوار می‌رفت چک و بازرسی می‌شد.

و این شهرهای تسلیم‌ناشدنی فروریخته بودند. کارخانهٔ شرکت Highest Quality Dishwasher دوشنبه بسته شد. کارخانهٔ آبگرم Boundless Energy Enterprises چهارشنبه تعطیل شد. هر روز لو می‌دید رئیس‌ها با ماشین می‌آیند و می‌روند، بعد از اینکه کارت شناسایی به او نشان می‌دادند برایشان دست تکان می‌داد. یک روز جگرش را جمع کرد و از پنجره خم شد، صورتش فقط چند سانت با کسی که هر ماه حقوقش را می‌داد فاصله داشت.

«وضعمون از همسایه ها بهتره، نه رئیس؟» سعی کرد لبخند صمیمانه بزند، بهترینی که می‌توانست، اما می‌دانست خیلی خوب نشده.

«خوبیم،» رئیس بریده جوابش را داده بود. پوست خیلی صافی داشت و کت اسپرت شیکی، اما شانه‌هاش پر از شوره بود. «و هیچ‌کس چیزی به جز این نمی گه!»

لو گفت «همان که می‌فرمایید، رئیس،» و از پنجره عقب کشید، سعی کرد لبخندش را نگه دارد. اما در چهرهٔ رئیس دیده بود — کارخانه بسته می‌شود.

روز بعد هیچ اتوبوسی به ایستگاه نیامد. معمولاً پنجاه شصت نفر منتظر اتوبوس می‌ماندند، بیشتر مردان جوان؛ زنان بیشتر توی خوابگاه زندگی می‌کردند. نگهبانان و سرایداران خوابگاه نداشتند. آن صبح وقتی به ایستگاه رسید هشت نفر منتظر بودند. ده دقیقه گذشت و چند نفر دیگر به ایستگاه آمدند، و هنوز اتوبوسی نیامد. سی دقیقه گذشت — لو الان رسماً برای کار دیرش شده بود — و هنوز اتوبوسی نیامد. بین منتظران پرسید ببیند کسی نزدیک کارخانه‌اش می‌رود و می‌خواهد تاکسی شریکی بگیرد — یک تجمل غیرقابل‌تصور، اما از دست دادن شغلش، غیرقابل‌تصورتر بود.

یک نفر دیگر، با لهجهٔ شاآنشی، حاضر شد، و آن موقع متوجه شدند که به نظر نمی‌رسد تاکسی‌ای هم روی جاده باشد. پس لو، چون لو بود، پیاده به سمت کار رفت، پانزده کیلومتر در گرما و ذوب و چکه، پیراهن و کت نگهبانی روی بازویش، زیرپوشش بالا زده تا شکمش لخت باشد، گرد و خاک روی کفش‌هایش جمع شده. و وقتی به کارخانهٔ خشک‌کن کندانسور Miracle Spirit رسید خودش را در جمع هزاران دختر جوان جیغ‌کش در روپوشِ کارخانه دید، دور نرده و قفل در جمع شده بودند و آن را تکان تکان می دادند و رو به درهای تاریک کارخانه فریاد می‌زدند. خیلی از دخترها کوله یا کیف ورزشی کوچک داشتند، پر و لبریز . از کیفها لباس زیر و و لوازم آرایش روی زمین می ریخت.

رو به یک نفر فریاد زده «چه خبره؟» و از جمع بیرونش کشید.

«حرومزاده ها کارخانه رو بستن و ما رو بیرون انداختن. موقع تعویض شیفت اینکارو کردن. آژیر آتش رو کشیدن و فریاد زدن «آتش» و «دود» و وقتی همه اینجا بودیم دویدند بیرون و در رو قفل کردن!»

«کی؟» همیشه فکر می‌کرد اگر کارخانه قرار باشد بسته شود از نگهبانان استفاده می‌کنند. همیشه فکر می‌کرد او حداقل یک حقوق آخر از شرکت می‌گیرد.

«رئیس‌ها، شش نفر. آقای دای و پنج تا ناظرش. در ورودی رو قفل کردن و بعد از در پشتی با ماشین رفتند و اونو هم پشتشون قفل کردن. ما همه بیرون قفل شدیم. همهٔ وسایلم اونجاست! موبایلم، پولم، لباسام —»

حقوق آخرش. فقط سه روز به روز حقوق مانده بود، و البته شرکت هشت هفتهٔ اول دستمزد همه را موقع شروع کار نگه داشته بود. برای عوض کردن شغل و نگه داشتن پول باید از رئیس اجازه می‌گرفتی — وگرنه دو ماه حقوق را از دست می‌دادی.

دور لو فریادها اوج گرفت و مشت‌های کوچک زنانه به هوا چرخید. رو به که فریاد می‌زدند؟ کارخانه خالی بود. کارخانه خالی بود. اگر از نرده بالا می‌رفتند، سیم خاردار بالایش را می‌بریدند، و بعد قفل درهای کارخانه را می‌شکستند، کل فضا دست آن‌ها بود. خشک‌کن کندانسور را نمی‌توانستند بیرون ببرند — راحت که نه — اما چیزهای کوچک زیاد بود: ابزار، صندلی، چیزهای آشپزخانه، وسایل شخصی دخترهایی که موقع آژیر آتش فکر نکرده بودند با خودشان بیاورند. لو از همهٔ چیزهایی که می‌شد از کارخانه قاچاق کرد خبر داشت. نگهبان است دیگر. یا بود. بخشی از کارش این بود که موقع رفتن بقیهٔ کارگران را تفتیش کند که دزدی نکنند. ناظرش آقای چو آخر هر شیفت *او* را تفتیش می‌کرد. نمی‌دانست اگر کسی آقای چو را تفتیش می‌کرد کی بود.

یک ابزار چند کاره کوچک داشت که هر صبح به کمربندش می‌زد. داشتن انبر و چاقو و پیچ‌گوشتی همیشه دیدگاهت به دنیا را عوض می‌کند. این را که به کمرت داشته باشی، دنیا می شود جایی می‌شود برای بریدن، قطعه‌قطعه کردن، جدا آوردن و باز کردن.

«این تنها ژاکتت هست؟» توی گوش دختری که باهاش حرف می‌زد فریاد زد. کمی از او کوتاه‌تر بود، با یک خال بزرگ روی گونه که خیلی دوستش داشت.

«البته که نه!» گفت. «سه تای دیگه توی کارخونه دارم.»

«اگه اون سه تا رو برات بیارم، اینو می‌تونم بگیرم؟» انبر مولتی‌ابزارش را باز کرد. با یک سری چرخ‌دنده به هم وصل بودند که فشار کف دست را چندبرابر می‌کرد، و آروارهٔ انبر یک جفت سیم‌چین تیزِ خفن داشت. دختر روستایش مدتی در کارخانهٔ SOG در دونگوان کار کرده بود و یک جفت بهش داده بود و برایش در جنوب چین آرزوی موفقیت کرده بود.

دختر با سه ژاکت دیگر به سیم خاردار نگاه کرد و گفت «جر واجر می‌شی،».

لبخند زد. گفت «شاید.. ولی شایدم بتونم انجامش بدم.»

دختر توی گوشش فریاد کشید «از دست شما پسرا» بوی congee صبحانه و خمیردندان از نفسش می‌آمد. دلش برای خانه تنگ شد. «باشه. ولی مواظب باش!» ژاکت را درآورد و یک جفت بازوی عضلانی و خوش‌ورزیدهٔ خط مونتاژی ظاهر شد. ژاکت را دور دست چپش پیچید، بعد کت خودش را دور آن، طوری که دستش شبیه یک دستکش بوکس کارتونی شده بود با آستین‌های آویزان.

بالا رفتن از نرده با یک دست پیچیده در چند لایه پارچه آسان نبود، اما همیشه بالا‌روی خوبی بود، حتی توی روستا، پسری جسور که به خاطر بالا رفتن از هرچیزی که سر جایش قرص و محکم میایستاد شهرت داشت: درخت، خانه، حتی کارخانه. یک دست خوب، دو پا، و یک دست باندپیچی‌شده داشت، و برای رسیدن به چهارونیم متر بالای نرده کافی بود. آنجا که رسید با احتیاط دست چپش را دور تیغ‌سیم پیچید، مواظب بود مستقیم به پایین بکشد و از پهلو فشار نیاورد که ببرد. تصوری از خودش داشت که لیز می‌خورد و می‌افتد، تیغ‌سیم انگشتانش را از دستش می‌برد و آن‌ها آن طرف نرده می‌افتند، مثل کرم در خاک می‌لولند در حالی که دست زخمی‌اش را می‌گیرد و فریاد می‌زند، خون مثل آبفشان روی دختران دورش می‌پاشد.

با خودش جدی فکر کرد *خب، بهتره لیز نخوری،* ، با احتیاط مولتی‌ابزار را با دست دیگرش باز کرد، مثل چاقوی ضامندار دورش چرخاند (حرکتی مثل هفت تیر کش ها که بارها تمرین کرده بود، توی اتاقش یا وقتی کسی دم نگهبانی نبود). با احتیاط دور اولین حلقهٔ سیم برد و فشار داد، تماشا کرد دندانه‌های چرخ‌دنده‌ها به هم گیر کنند و به هم فشار بیاورند، اهرم دست راستش را به صدها پوند فشار دقیقاً روی لبهٔ برش انبر تبدیل کنند. به سیم گاز گرفتند، گرفتند، و بعد آن را جدا کردند.

حلقهٔ سیم با صدای *تووویینگ* آزاد شد و به موقع کنار کشید که بینی‌اش — و شاید گوش و چشمش — با سیم بریده نشود.

اما حالا می‌توانست دست چپش را به بالای نرده منتقل کند، وزن بیشتری رویش بیندازد، و با سیم‌چین به حلقهٔ دوم برسد، تا جایی که می‌توانست از نرده فاصله بگیرد تا وقتی حلقه آزاد شد بهش نخورد. که شد، به راحتی حلقهٔ دیگر جدا شد و مستقیم به سمتش پرید، و فقط با رها کردن پاها و آویزان ماندن یک‌دست از نرده، کوبیدن بدنش به آن، از بریده شدن گلویش جلوگیری کرد. حتی با همین مانور هم هم سیم یک خط بلند پشت جمجمه‌اش انداخت که شروع کرد جریان خون دائمی را به پشتش سرازیر کردن. نادیده گرفت. یا سطحی بود و خودش بند می‌آمد، یا عمیق بود و به درمان نیاز داشت، اما در هر صورت حالا لازم بود بالای نرده را تمیز کند.

حالا فقط سه رشته سیم خاردار مانده بود، و بریدنشان سخت‌تر از تیغ‌سیم بود، اما خارها فاصلهٔ زیادی داشتند و خود سیم کمتر از سیم حلقه‌ایِ تیغ‌دار میل به تکان‌های دیوانه‌وار داشت. با جدا شدن هر کدام، غریو تأیید از دختران پایینش بلند می‌شد، و با اینکه جمجمه‌اش سوزش شدیدی داشت، فکر کرد شاید بهترین ساعت عمرش باشد، اولین بار در زندگی که چیزی بیش از یک نگهبان امنیت بود که شهر عقب‌مانده‌اش را ترک کرده بود تا در استان گوانگدونگ به هیچ‌کسی برسد.

و حالا می‌توانست ژاکت‌ها را از دور دستش باز کند و به سادگی از نرده بپرد و آن طرف مثل میمون پایین بیاید، تمام راه به انبوه دختران جوانی که از آن طرف مثل موج بزرگ بالا می‌آمدند لبخند بزند. زیاد طول نکشید که دختر با سه ژاکت دیگر بهش رسید. ژاکتش را تکان داد — در چهار پنج جا بریده — مثل پیشخدمتی که به خانم کتش را تعارف می‌کند، و آن بازوهای عضلانی را با ظرافت تویش کرد و بعدش او را چرخاند و جمجمه‌اش را بررسی کرد.

گفت «سطحیه. کلی خون می‌آد، ولی حالت خوب میشه.» یک بوسهٔ خواهرانه روی گونه‌اش گذاشت. اضافه کرد که «پسر خوبی هستی،» و دوید تا به جریان دخترانی بپیوندد که از در شکسته وارد کارخانه می‌شدند.

کمی بعد خودش را تنها در حیاط کارخانه یافت، میان مسیرهای شن‌ریزِ تمیز و چمن‌های کوتاه. وارد کارخانه شد اما در واقع نتوانست چیزی بردارد، با اینکه نزدیک سه ماه حقوق بهش بدهکار بودند. به نوعی به نظرش می‌رسید دخترانی که از ابزار استفاده کرده بودند باید اول انتخاب ابزار را داشته باشند، مردانی که غذا پختند باید اول انتخاب چیزهای آشپزخانه را داشته باشند.

در نهایت یکی از دوچرخه‌های مشترکی را که مرتب نزدیک درهای کارخانه پارک شده بودند برد. همهٔ کارگران به یک اندازه از آن‌ها استفاده می‌کردند، و علاوه بر این باید به خانه می‌رسید و پیاده برگشتن با زخم جمجمه در گرمای ظهر برنامهٔ جالبی نبود.

در راه خانه دنیا خیلی عوض شده به نظر می‌رسید. یک چیز اینکه مجرم شده بود، که به نظرش فاصلهٔ زیادی با نگهبان امنیت بود. اما مساله بیشتر از آن بود: هوا روشن‌تر به نظر می‌رسید (بعداً خواند که هوا *واقعاً* روشن‌تر شده بود، به خاطر همهٔ کارخانه‌هایی که بسته شده بودند و اتوبوس‌هایی که پارک مانده بودند). بیشتر مغازه‌ها به نظر بسته می‌رسیدند و بقیه را مغازه‌داران بی‌حال نگه می‌داشتند که روی پلهٔ مغازه نشسته یا ماجونگ بازی می‌کردند، با اینکه وسط روز بود. همهٔ رستوران‌ها و کافه‌ها بسته بودند. در یک گذرگاه قطار، تماشا کرد قطار بین‌شهری رد شود، هر واگن پر از دختران جوان و کیف‌هایشان، شیلونگ نیو تاون را ترک می‌کردند تا جایی دیگر که هنوز کار بود بروند.

همین‌طور، در فاصلهٔ فقط یک دو هفته، این شهر غول‌آسا مرده بود. وقتی رسیده بود خیلی قدرتمند به نظر می‌رسید، جاده‌های آسفالت نو و مغازه‌های نو و ساختمان‌های نو، و کارخانه‌ها هرجا نگاه می‌کردی به آسمان می‌رسیدند.

وقتی به خانه رسید — گیج از درد بریدگی جمجمه، عرق‌کرده، گرسنه — می‌دانست که شهر جادویی فقط یک توده بتن و کوهی از عرق کارگران است، و به اندازهٔ یک رویا دوام دارد. جایی، در سرزمین دوردستی که به‌زحمت اسمش را می‌دانست، مردم خریدن ماشین لباسشویی را متوقف کرده بودند، و در نتیجه آن شهرش مرده بود.

فکر کرد فقط خیلی کوتاه دراز می‌کشد، اما وقتی بلند شد و چند تا چیز توی کیف ورزشی جمع کرد و سوار دوچرخه شد، بدون اینکه زحمت قفل کردن در آپارتمانش را بکشد، ایستگاه قطار بسته شده بود، و صف طولانی پناهندگان در جاده به سمت شنژن راه افتاده بود، حداقل دو روز پیاده‌روی. خوشحال بود که دوچرخه را برداشته بود. بعد یک خودپرداز پیدا کرد و کمی پول برداشت، که بیش از حد تصورش اطمینان‌بخش بود. یک مدت به نظر می‌رسید دنیا به آخر رسیده. آرامشی بود که بفهمند که این پایان دنیا، فقط در گوشه کوچک خودش بوده.

در شنژن شروع کرد در کافه‌های اینترنت وقت گذراندن، چون ارزان‌ترین جا برای نشستن دور از گرما بودند، و چون پر از مردان جوانی مثل خودش بودند که به زور سر می‌کردند. و چون می‌توانست از آنجا با والدینش حرف بزند، داستان‌های دروغین دربارهٔ کار ناموجودش برایشان تعریف کند و قول بدهد به زودی شروع به فرستادن پول به خانه خواهد کرد.

و آنجا بود که گیلد پیدایش کرد، پینگ و دوستانش، و این دوستشانکه  آن طرف کرهٔ زمین بود، این شخصیت وی-دونگ که به هر پیچ داستانش آویزان بود، که بهش گفته بود برای گزارش مطالعات اجتماعی مدرسه داستان او را نوشته و این همه را به خنده انداخته بود. و حالا لو شادی و کار پیدا کرده بود، و یک حقیقت هم پیدا کرده بود: دنیا روی سنگ ساخته نشده، بلکه روی شن است، و برای همیشه جابه‌جا می‌شود.

وی-دونگ نمی‌دانست کسب‌وکار پدرش چقدر دیگر دوام می‌آورد. شاید سی سال — اما فکر می‌کرد خیلی کمتر از آن باشد. هر روز زیر ملحفهٔ باب‌اسفنجی در اتاقش بیدار می‌شد و فکر می‌کرد از این چیزها بدون کدام‌ش می‌تواند زندگی کند، زندگی‌اش چقدر می‌تواند *بیسیک* شود.

و اینجا بود، فرصت فهمیدن. وقتی پدرجد و مادربزرگش در سن او بودند، پناهندهٔ جنگ بودند، با قایق شلوغ از اقیانوس رد شده بودند، با مدارک دزدی سفر کرده بودند، یک نوزاد در آغوش مادربزرگش و یکی دیگر در شکمش. اگر آن‌ها توانسته بودند، وی-دونگ هم می‌توانست.

به جایی برای ماندن نیاز داشت، یعنی پول، یعنی کار. گیلد سهمش از پول ریدها را بهش می‌داد، اما برای زنده ماندن در آمریکا کافی نبود. یا بود؟ فکر کرد گواتمالایی‌های دوروبرش از شغل‌های غیرقانونی ظرفشویی و نظافت و باغبانی چقدر درآمد دارند.

در هر صورت لازم نبود بفهمد، چون چیزی داشت که آن‌ها نداشتند: شمارهٔ تأمین اجتماعی. و بله، یعنی بالاخره والدینش می‌توانستند پیداش کنند، اما یک ماه دیگر هجده ساله می‌شد و برای آن‌ها دیر می‌شد کاری کنند اگر نمی‌خواست همکاری کند.

در آن ساعاتی که برای نابودی ثروت خانواده‌اش برنامه ریخته بود، خیلی سریع روی آسان‌ترین شغلی که می‌توانست بگیرد متمرکز شده بود: Mechanical Turk.

ترک‌های مکانیکی ارتش کارگران در فضای بازی بودند. فقط باید ثابت می‌کردی بازیکن درست‌و‌حسابی‌ای هستی — بازی آمارش را داشت — ثبت‌نام می‌کردی، و هر وقت شیفت می‌خواستی لاگین می‌کردی. بازی هر وقت بازیکنی کاری می‌کرد که بازی نمی‌دانست چطور تفسیر کند بهت پیام می‌زد — مثلا اگر یک نفر خیلی مفصل با شخصیت غیربازیکن حرف می‌زد، شمشیر را جایی می‌زد که نباید، از درختی بالا می‌رفت که هیچ‌کس زحمت جزئیات بهش نداده — و باید داور میشدی که در آن لحظه بازی باید چکار کند. شخصیت غیربازیکن را بازی می‌کردی، برای شیء خنجرخورده یک رفتار انتخاب می‌کردی، یا از منوی چیزهای ممکنی که ممکن بود در درخت پیدا کنی تصمیم می‌گرفتی.

حقوق زیادی نمی‌داد، اما وقت زیادی هم نمی‌گرفت. وی-دونگ حساب کرده بود اگر دو کامپیوتر بازی کند — مطمئن بود می‌تواند — و هر بیست ثانیه روی هرکدام یک کار جدید انجام دهد، می‌تواند به اندازهٔ مدیران ارشد شرکت پدرش درآمد داشته باشد. باید ده ساعت در روز انجامش می‌داد، اما آخر هفته‌های زیادی دوازده یا حتی چهارده ساعت در روز بازی کرده بود، پس عملاً پول را در بانکش می دید.

پس از پی‌سی اجاره‌ای استفاده کرد تا به اکانتش لاگین کند و شروع کرد پر کردن فرم‌ها برای درخواست کار. تمام مدت به اکانت ایمیل کم‌استفاده‌اش و پیام‌های والدینش که قطعاً منتظرش بودند فکر می‌کرد. فرم‌ها طولانی و کسل‌کننده بودند اما به‌اندازهٔ کافی آسان، حتی سؤال‌های انشای کوچک که باید یک سری سؤال فرضی دربارهٔ اینکه اگر بازیکن این کار را بکند یا آن حرف را بزند چه می‌کنی جواب می‌دادی. و آن ایمیل والدینش آنجا کمین کرده بود، می‌خواست بگیرد و بخواندش —

رفت سراغ مرورگر و ایمیلش را باز کرد. هفته‌ها بود چک نکرده بود و پر از صدها اسپم بود، اما آنجا، بالای لیست:

RACHEL Rosenbaum — کجایی؟؟؟

معلوم است مادرش بود که ایمیل را فرستاده بود. همیشه ایمیل مال او بود، یادداشت‌های کوچک تشویقیکه  در طول روز مدرسه می‌فرستاد و گاهی هم تولد پدربزرگ‌ها و عموزاده‌ها و پدرش را یادآوری می‌کرد. پدرش وقتی مجبور بود از ایمیل استفاده می‌کرد، معمولاً ساعت دو نصف‌شب وقتی از نگرانی کار نمی‌توانست بخوابد و می‌خواست بدون بیدار کردن مدیران با تلفن روی سرشان فریاد بزند. اما اگر تلفن گزینه بود، پدر تلفن را ترجیح می‌داد.

کجایی؟؟؟

خط موضوع نامه همهٔ حرف را می‌زد، مگر نه؟

*لئونارد، این دیوانگی است. اگر می‌خواهی مثل آدم بزرگ با تو رفتار شود، شروع کن مثل آدم بزرگ رفتار کردن. از ما قایم نشو، یواشکی نصب شب ها بازی نکن. به اونجایی که فقط خدا می دونه کجاست هم فرار  نکن که مثلا قهر کرده باشی.*

*می‌توانیم مثل خانواده، مثل آدم‌های بزرگ مذاکره کنیم، اما اول باید به خانه بیایی و دست از رفتارهای شبیه یه بچهٔ لوس برداری. دوستت داریم، لئونارد، نگرانت هستیم، و می‌خواهیم کمکت کنیم. می‌دانم در هفده سالگی راحته که فکر کنی جواب همه چیز رو داری —*

خواندن را قطع کرد و از بینی‌اش هوا داغ بیرون داد. وقتی بزرگ‌ها بهش می‌گفتند فقط به خاطر *جوان* بودن این‌طور فکر می‌کند متنفر بود. انگار جوان بودن مثل دیوانه یا مست بودن است، انگار باورهایش توهم‌های ناشی از بیماری روانی‌اند که فقط با پنج سال صبر درمان می‌شوند. چرا او را توی یک جعبه نگذارند و قفلش نکنند تا بیست‌ودو ساله شود؟

شروع کرد جواب بنویسد، بعد فهمید بدون سرویس ناشناس‌ساز لاگین کرده. گیلدی‌هایش خیلی به این‌ها علاقه داشتند — سرورهایی که ترافیکت را رله می‌کنند، هویت و آدرس‌هایی که می‌خواهی ازشان دوری کنی را پنهان می‌کنند. بهترین‌ها از فالون گونگ بودند، فرقهٔ عجیب مذهبی که دولت چین مصمم بود نابودش کند. فالون گونگ تقریباً هر ساعت رلهٔ جدید منتشر می‌کرد، یک قدم از دیوار آتشین بزرگ چین جلوتر، مجموعه عظیمی از سرورهای همه بین و همه دان و همه کنترل که قرار بود یک‌ونیم میلیارد چینی را از دیدن اطلاعات *نامناسب* بازدارد.

در گیلد کسی زیاد برای فالون گونگ و باورهای عجیبش وقت نداشت، اما همه قبول داشتند وقتی پای سوراخ کردن دیوار آتشین بزرگ چین مطرح باشد، آنها بهرین ابزار هستند. یک نگاه سریع به صفحات ایندکسِ همیشه در حال چرخش رله‌های فالون گونگ برای وی-دونگ یک ماشین پیدا کرد که ترافیکش را می‌گرفت و ناشناس از خودش رد می کرد. *بعد* به مامانش جواب داد. بذار سعی کنه ردش رو بگیره — به یک فرقهٔ مذهبی بدنام چینی می‌رسید. بذار حداقل نگران این باشه!

*مامان، حالم خوبه. دارم مثل آدم بزرگ رفتار می‌کنم (از خودم مراقبت می‌کنم، خودم تصمیم می‌گیرم). شاید درست نبود بهتون دروغ بگم دربارهٔ اینکه وقتم رو چطور می‌گذروندم، ولی ربودن پسرتون و فرستادنش به مدرسهٔ نظامی هم غیربزرگ‌سالانه‌ترین کار ممکنه. وقتی بتونم خبر میدم. هر دو رو دوست دارم. نگران نباش، در امانم.*

واقعاً بود؟ به اندازه در امان بودن پدرجد و مادربزرگش وقتی از کشتی در نیویورک پیاده شدند که بود. به اندازه در امان بودن لو وقتی با دوچرخه جادهٔ داغون را به سمت شنژن می‌رفت هم حتما بود.

جایی برای ماندن پیدا می‌کرد — می‌توانست مثل هر بچهٔ دیگری «هتل ارزان مرکز لس‌آنجلس» را گوگل کند. پول داشت. شمارهٔ تأمین اجتماعی داشت. کار داشت — دو تا کار، با حساب کار گیلد — و کلی مأموریت تمرینی داشت که باید انجام می‌داد قبل از اینکه درآمدش شروع شود. و وقتش بود برود سراغش.
