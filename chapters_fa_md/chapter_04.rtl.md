# بخش اول: گیمرها و بازی‌هایشان، کارگران و کارشان

## فصل ۴

---

## تقدیم‌نامه

این صحنه تقدیم می‌شود به Barnes and Noble، زنجیره‌ی ملیِ کتاب‌فروشی‌ها در آمریکا. وقتی کتاب‌فروشی‌های خانوادگیِ کوچکِ آمریکا داشتند ناپدید می‌شدند، Barnes and Noble شروع کرد به ساختنِ این معبدهای عظیمِ کتاب‌خوانی در سراسر کشور. آن‌ها ده‌ها هزار عنوان کتاب می‌آوردند (در حالی که کتاب‌فروشی‌های داخلِ مرکز خرید و استندهای چرخانِ فروشگاه‌های مواد غذایی فقط بخش کوچکی از این تعداد را داشتند) و ساعت‌های طولانی‌ای باز می‌ماندند که برای خانواده‌ها، کارگران و سایر خوانندگانِ بالقوه مناسب بود. فروشگاه‌های B&N کمک کردند خیلی از نویسنده‌ها بتوانند زنده بمانند؛ کتاب‌هایی را نگه می‌داشتند که فروشگاه‌های کوچک‌تر هرگز نمی‌توانستند با قفسه‌های محدودشان تأمین و نگهداری کنند. B&N همیشه برنامه‌های قویِ ارتباط با جامعه داشته و من بعضی از بهترین و پرجمعیت‌ترین امضاهایم را آن‌جا تجربه کرده‌ام: از جمله رویدادهای عالی در B&N میدانِ Union Square نیویورک (که متأسفانه دیگر وجود ندارد)؛ جایی که بعد از جوایز Nebula یک «ابر‌امضا» برگزار شد، و همچنین B&N شیکاگو که چند سال بعد رویدادِ پس از Nebs را میزبانی کرد. بهترین بخشِ ماجرا این است که خریدارانِ «گیکیِ» B&N واقعاً وقتی پای علمی‌ـ‌تخیلی، کمیک و مانگا، بازی‌ها و عنوان‌های مشابه وسط باشد «می‌فهمند»: اهلِ این حوزه‌اند، با شور و شناخت، و این در انتخابِ عالیِ کتاب‌ها و کالاهای نمایش‌داده‌شده در فروشگاه‌ها پیداست.

Barnes and Noble, nationwide: http://search.barnesandnoble.com/Little-Brother/Cory-Doctorow/e/9780765322166/?itm=6

---
تقدیم به همه بچه های زیر ۱۸ سال که کشته شدن.
---


طلا. همه‌چیز درباره‌ی طلاست.

اما نه طلای معمولی؛ از آن‌هایی که از زمین درمی‌آوری. این چیزها مالِ قرنِ پیش بود. اولاً کم است: تمام طلایی که در کل تاریخِ بشر از زمین بیرون کشیده شده، در نهایت فقط به اندازه‌ی یک مکعب می‌شود که طولِ ضلع‌هایش اندازه‌ی یک زمین تنیس باشد. و عجیب‌تر این‌که، از آن هم زیادتر داریم: همه‌ی گواهی‌های مالکیتِ طلا که در دنیا صادر شده، جمعاً به یک مکعبی با دو برابرِ آن اندازه می‌رسد. بعضی از آن گواهی‌ها به هیچ‌چیز وصل نیستند — و هیچ‌کس هم نمی‌داند کدام‌ها. هیچ‌کس از سال ۱۹۵۶ FCK تا حالا Fort Knox را مستقلانه حسابرسی نکرده. از کجا معلوم خالی نباشد؟ طلا را قاچاق کرده‌اند بیرون و فروخته‌اند، گذاشته‌اند در خزانه، رویش گواهی صادر کرده‌اند، بعد دوباره دزدیده‌اند و گذاشته‌اند توی خزانه‌ی دیگر، و همان را مبنا کرده‌اند برای گواهی‌های بیشتر.

نه، طلای معمولی نه.

طلای *مجازی*.

هر اسمی دوست داری بگذار: در یک بازی اسمش «Credits» است، در یکی دیگر «Volcano Bucks».
کلی از اینها هست. groat هست، Disney Dollars هست، cowry هست، moolah هست، Fool's Gold هست، و یک میلیون نوع طلای دیگر آن بیرون وجود دارد. بر خلافِ طلای واقعی، این‌جا هیچ پشتوانه ای پشتِ گواهی‌ها نیست. بر خلافِ پول، این‌جا هیچ دولتی در کار نیست که آن را منتشر کند.

طلای مجازی را شرکت‌ها منتشر می‌کنند. شرکت‌های بازی. شرکت‌های بازی که اعلام می‌کنند: «با این تعداد سکه‌ی طلا می‌تونی این زره رو بخری»، یا «با این تعداد credit می‌تونی این سفینه رو بخری» یا «با این مقدار Jools می‌تونی این کشتیِ هوایی رو بخری». و چون آن‌ها می‌گویند، درست است. کشورها و بانک‌هایشان باید با کارِ زشتِ متقاعد کردنِ شهروندها دست‌وپنجه نرم کنند تا حرفشان را باور کنند: دولت ممکن است بگوید «این چکِ تأمین اجتماعی نیازهای تو را برای یک ماه پوشش می‌دهد»، اما این به آن معنا نیست که فروشنده‌هایی که این نیازها را تأمین می‌کنند هم موافق خواهند بود.

شرکت‌ها این مشکل را ندارند. وقتی Coca Cola می‌گوید ۷۶ groat یک تبرِ dwarf در Svartalfaheim Warriors می‌خرد، تمام: قیمتِ تبر ۷۶ groat است. خوشت نمی‌آید؟ برو جای دیگری بازی کن.

پولِ مجازی پشتوانه‌ی طلا یا دولت ندارد: پشتوانه‌اش *خوشی* است. تا وقتی یک بازی خوش‌گذران باشد، بازیکن‌هایی در دنیا پیدا می‌شوند که بخواهند واردش شوند؛ چون هرچقدر هم خود بازی باحال باشد، بازهم بیشتر خوش می گذرد اگر جزو داراهای بازی باشی؛ با زره‌های خفن و سلاح‌های کشنده، نه این‌که یک noobِ بی‌چیز باشی با یک خنجر و مجبور باشی از پایین بجنگی تا اولین شمشیرت را به دست بیاوری.

اما هر جا پول برای خرج کردن باشد، پول برای درآوردن هم هست. برای بعضی بازیکن‌ها، خوش‌ترین بازیِ دنیا همان بازی‌ای است که در آن یک تکه از کیک گیرشان بیاید. همه‌ی اکشن برای شرکت‌های عظیمِ بالانشین نیست، همان‌هایی که در برجهای بلندشان بازی می‌سازند. خیلی از ما هم می‌توانیم از پایین واردِ بازی شویم؛ جایی که آدم‌های ریزه میزه و «پایینِ دست» هستند.

طبیعتاً این شرکت‌ها را دیوانه می‌کند. آن‌ها بابابزرگِ همه‌چیزند، آن‌ها می‌دانند چه چیزی برای دنیاهایشان بهتر است. آن‌ها *کنترل* دارند. لِوِل‌ها و سختی را طوری طراحی می‌کنند که همه‌چیز کاملاً بالانس باشد. معماها را طراحی می‌کنند. حکم می‌کنند که الف‌های روشن نمی‌توانند با الف‌های تاریک حرف بزنند، بازیکن‌های سرورهای روسی نمی‌توانند بپرند روی سرورهای چینی، متوسطِ بازیکن ۳۲ ساعت لازم دارد تا Von Klausewitz drive را به دست بیاورد و ۴۸ ساعت تا Order of the Armored Penguin را صاحب شود. اگر خوشت نمی‌آید، قرار است *بروی*: قرار نیست همین‌طوری *بخری* و ازش خلاص شوی. یا اگر هم می‌خری، حداقل باید این نزاکت را داشته باشی که از *خودشان* بخری.

و یک چیزِ کوچک هست که این خدایانِ مجازی به تو نمی‌گویند: آن‌ها *نمی‌توانند* کنترلش کنند. بچه‌ها، خلافکارها و عجیب‌وغریب‌ها در سراسر جهان دنیاهای کوچکِ امن و گلخانه‌ایِ آن‌ها را سوراخ‌سوراخ کرده‌اند و تونل‌هایی ساخته‌اند که می‌رود به فضای بازِ بیرون. چندین صرافیِ بین‌دنیا وجود دارد که با هم رقابت می‌کنند: می‌خواهی ثروتِ Zombie Mecha را تبدیل کنی به یک سفینه‌ی فول‌لُود و یک خدمه‌ی دزدِ فضاییِ خوش‌مشرب؟ ده گروهِ مختلف منتظرِ معامله با تو هستند — برایت سفینه‌ یک کس دیگررا جور می‌کنند و مکا و سلاح و مهماتت را می‌گذارند توی انبار برای نفر بعدی که می‌خواهد از یک دنیای جادوییِ دیگر به Zombie Mecha مهاجرت کند.

و خدایان، ناتوان‌اند. برای هر مانعی که می‌گذارند، صدها بازیکنِ باهوش و باانگیزه در «بازیِ بزرگ» هستند که می‌زنند خرابش می‌کنند.

به نظر می‌آید باید غیرممکن باشد، نه؟ بالاخره این‌ها بازیِ «دزد و پلیس» در شهرهای واقعی پر از آدم‌های واقعی نیستند. آن‌ها برای پیدا کردنِ یک فراری به اعلانِ سراسری و در خواست کمک از شهروندان نیاز ندارند: هر آدمی در دنیا داخلِ دیتابیس است، و دیتابیس مالِ خودشان است. برای پیدا کردنِ کالای قاچاق زیرِ کفِ خانه‌ات به حکمِ تفتیش نیاز ندارند: کفِ خانه، کالای قاچاق، خانه و خودِ تو همه داخلِ دیتابیس‌اند - و دیتابیس مالِ خودشان است.

باید غیرممکن باشد، اما نیست. و دلیلش این است: بزرگ‌ترین فروشنده‌های طلا و گنج و لِوِل و تجربه در این دنیاها *خودِ شرکت‌های بازی هستند*. البته بهش نمی‌گویند power-levelling یا gold-farming — بسته‌بندی‌اش می‌کنند با اسم‌های خوشگل‌تر و قابل‌هضم‌تر، مثل «accelerated progress bonus pack» و «All Together Now(TM)» و کلی اسمِ احمقانه‌ی دیگر که هیچ‌کس را گول نمی‌زند.

اما این خدایان فقط با کاسبی از بازیکن‌های تنبلی که حال ندارند از داخلِ بازی بالا بیایند راضی نیستند. آن‌ها یک بازیِ خیلی عجیب‌تر هم دارند. آن‌ها طلا می‌فروشند به آدم‌هایی که *حتی بازی نمی‌کنند*. بله: اگر توآدمی گردن کلفت در امور مالی هستی و دنبالِ جایی می‌گردی که یک میلیون دلار را قایم کنی و سود هم بدهد، می‌توانی یک میلیون دلار طلای مجازی بخری، نگهش داری تا بازی بزرگ‌تر و باحال تر بشود و ارزشِ طلا بالا و بالاتر برود، و بعد از طریقِ بانک‌های رسمیِ داخلِ بازی آن را دوباره به پولِ واقعی تبدیل کنی و یک سودِ تپل برای خودت برداری.

پس وقتی تو داری مکا را هدایت می‌کنی، تبرت را تاب می‌دهی یا ناوگانِ فضایی‌ات را فرماندهی می‌کنی، یک گروه آدمِ بزرگسالِ عجیب با کت‌وشلوار، در دفترهای شیکِ سراسر جهان، با ولع بازیِ تو را نگاه می‌کنند و سعی می‌کنند حدس بزنند ارزشِ طلای داخلِ بازی بالا می‌رود یا پایین. وقتی بازی شروع می‌کند به بد شدن، همه هجوم می‌برند برای فروشِ دارایی‌هایشان؛ طلا را با عجله می‌فروشند قبل از این‌که ارزشش با گیمرهای حوصله‌سررفته‌ای که می‌روند سمتِ سرویسِ رقیب نابود شود. و وقتی بازی *خوش‌گذران‌تر* می‌شود، خب، آن‌وقت شلوغی حتی بیشتر می‌شود؛ جنگِ پیشنهادها داغ می‌شود و هر بانکدارِ روی زمین تلاش می‌کند همان طلای همان دنیا را بخرد.

تعجبی دارد که هشت تا از بیست اقتصادِ بزرگِ جهان در کشور‌های مجازی هستند؟ و تعجبی دارد که بازی کردن تبدیل شده به یک کسب‌وکارِ جدی؟
